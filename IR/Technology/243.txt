انتقام‌جویان: پایان بازی (به انگلیسی: Avengers: Endgame)، یک فیلم آمریکایی در ژانر ابرقهرمانی به کارگردانی برادران روسو است که بر پایه شخصیت‌های گروه انتقام‌جویان از شرکت مارول کامیکس ساخته شده‌است. این فیلم توسط مارول استودیوز تهیه شده‌است و توسط استودیو سینمایی والت دیزنی توزیع شده. این فیلم دنبالهٔ مستقیم انتقام‌جویان: جنگ ابدیت (۲۰۱۸) و همچنین دنبالهٔ فیلم‌های انتقام‌جویان مارول (۲۰۱۲) و انتقام‌جویان: عصر اولتران (۲۰۱۵) است و بیست و دومین فیلم در دنیای سینمایی مارول است. فیلم‌نامهٔ آن را کریستوفر مارکوس و استیون مک‌فیلی نگاشته‌اند و بازیگران زیادی که اکثر آن‌ها در فیلم‌های قبلی دنیای سینمایی مارول حاضر بوده‌اند، در این فیلم نقش‌های قبلی خود را تکرار کرده‌اند.
در آوریل ۲۰۱۴ خبر ساخت این فیلم با عنوان انتقام‌جویان: جنگ ابدیت - قسمت ۲ اعلام شد. تا مه ۲۰۱۵ برادران روسو برای کارگردانی به این پروژه پیوستند و مارکوس و مک‌فیلی نوشتن فیلم‌نامه را بر عهده گرفتند. در ژوئیه ۲۰۱۶، مارول عنوان این فیلم را پاک کرد و از آن با فیلم بی‌نام انتقام‌جویان اشاره کرد. فیلمبرداری این فیلم از اوت ۲۰۱۷ بلافاصله بعد از پایان فیلمبرداری جنگ ابدیت در پاین وود آتلانتا شروع شد و در ژانویه ۲۰۱۸ به پایان رسید. در دسامبر ۲۰۱۸، عنوان این فیلم پایان بازی اعلام شد. بودجه ساخت این فیلم ۳۵۶ میلیون دلار اعلام شد که آن را به سومین فیلم پرهزینه تاریخ سینما تبدیل می‌کند.
انتقام‌جویان: پایان بازی نخستین بار در تاریخ ۲۲ آوریل ۲۰۱۹ در لس آنجلس به روی پرده رفت. فیلم اکران رسمی خود را به صورت گسترده از تاریخ ۲۶ آوریل ۲۰۱۹ به صورت آی‌مکس و سه‌بعدی آغاز کرد. فیلم با واکنش مثبت منتقدان همراه بود و در زمینه کارگردانی، تیم بازیگری، وجه سرگرمی و وزن احساسی موجود در آن مورد ستایش قرار گرفت. فیلم رکوردهای مختلفی را در گیشه شکست. پایان بازی با فروش ۲٫۷۹۰ میلیارد دلار در سراسر جهان به پرفروش‌ترین فیلم سال ۲۰۱۹، پرفروش‌ترین فیلم ابرقهرمانی تاریخ و پرفروش‌ترین فیلم تاریخ سینما جهان تبدیل شد.


== داستان فیلم ==
سه هفته بعد از آن که در جنگ ابدیت، نیمی از جمعیت دنیا به دست تانوس محو شدند، کارول دنورز/کاپیتان مارول، تونی استارک و نبیولا را که در فضا سرگردان شده‌اند نجات می‌دهد و آن‌ها را به زمین برمی‌گرداند. آن‌ها با انتقام‌جویان بازمانده دیدار می‌کنند. بروس بنر، استیو راجرز، راکت، ثور، ناتاشا رومانوف، جیمز رودز، کارول دنورز و نبیولا به فضا می‌روند و تانوس را در یک سیاره غیر مسکونی پیدا می‌کنند. آن‌ها قصد دارند تا دوباره از سنگ‌های ابدیت استفاده کنند تا ویرانی‌هایی را که تانوس به بار آورده را جبران کنند؛ ولی تانوس به آنها نشان می‌دهد که قبلاً سنگ‌ها را نابود کرده‌است تا از استفاده بیشتر آن‌ها جلوگیری کند. ثور سر تانوس را از بدنش جدا می‌کند و انتقام‌جویان به مقر خودشان بر می‌گردند.
پنج سال بعد، اسکات لنگ از قلمرو کوانتومی بیرون می‌آید. او به مقر انتقام جویان می‌رود و به رومانوف و استیو راجرز توضیح می‌دهد که درحالی که او پنج سال ناپدید شده بود اما تنها پنج ساعت را در قلمرو کوانتومی تجربه کرده‌است؛ نظریهٔ این که با استفاده از قلمرو کوانتومی می‌توانند در زمان سفر کنند. این سه نفر پیش استارک می‌روند و از او می‌خواهند تا در بازیابی سنگ‌ها و معکوس کردن اعمال تانوس به آن‌ها کمک کند. اما استارک از ترس از دست دادن دخترش مورگان، از این کار امتناع می‌کند. اما پس از صحبت کردن با همسرش، پپر پاتس، به انتقام جویان می‌پیوندد و همراه بنر که به پروفسور هالک تبدیل شده، در ساخت ماشین سفر در زمان کمک می‌کند؛ آن دو با موفقیت ماشین سفر در زمان را می‌سازند. بنر هشدار می‌دهد که تغییر در گذشته چیزی را در زمان حال تغییر نمی‌دهد.
بنر و راکت به پناهگاه جدید آزگاردی‌ها در نروژ می‌روند تا ثور را که دائم‌الخمر شده‌است پیدا کنند. رومانوف نیز در توکیو، کلینت بارتون را که پس از محو شدن خانواده‌اش به رونین تبدیل شده‌است به گروه برمی‌گرداند. بنر، اسکات، راجرز و استارک به نیویورک در سال ۲۰۱۲ می‌روند. بنر به سنکتوم سنکتوروم می‌رود و انشنت وان را متقاعد می‌کند تا سنگ زمان را به او بدهد. راجرز با موفقیت سنگ ذهن را بدست می‌آورد. اما دخالت استارک و اسکات به‌طور تصادفی باعث می‌شود تا لوکیِ ۲۰۱۲ با سنگ مکان فرار کند. راجرز و استارک به سال ۱۹۷۰ در مقر شیلد سفر می‌کنند. استارک نسخه قدیمی تر سنگ مکان را برمی‌دارد. در همین لحظه با پدرش هاوارد استارک روبرو می‌شود. راجرز چندین ذره پیم از آزمایشگاه دکتر هنک پیم می‌دزدد تا بتوانند به زمان حال برگردند که استیو راجرز در راه متوجه پگی کارتر می‌شود.
راکت و ثور به آزگارد در سال ۲۰۱۳ سفر می‌کنند. راکت سنگ واقعیت را که در آن زمان جین فاستر در آن گیر افتاده بود را از درونش استخراج می‌کند. ثور نیز چکش قدیمی اش میولنیر را دوباره بدست می‌آورد و به زمان حال بر می‌گردد. رودز و نبیولا به موراگ در سال ۲۰۱۴ قبل از اینکه پیتر کوئیل سنگ قدرت را بدزدد، سفر می‌کنند. آنها سنگ قدرت را برمی‌دارند و رودز به زمان حال برمی‌گردد اما چشم مصنوعی نبیولا دچار مشکل می‌شود و تانوس ۲۰۱۴ از طریق چشم مصنوعی نبیولای ۲۰۱۴ آیندهٔ خود و پیروزی خود در مقابل انتقام جویان مشاهده می‌کند. آنها نبیولای زمان حال را گیر می‌اندازند و ذرات پیم را از او می‌دزدند و به جای نبیولای زمان حال نبیولای ۲۰۱۴ را به زمان حال می‌فرستند. نبیولا، گامورای ۲۰۱۴ را متقاعد می‌کند تا به تانوس خیانت کند. کلینت و رومانوف به وورمیر می‌روند. در آنجا نگهبان سنگ روح، جمجمه سرخ به آنها می‌گوید که برای بدست آوردن سنگ باید از آنچه دوست دارند بگذرند. رومانوف و کلینت سر قربانی شدن با هم درگیر می‌شوند و نوعی نبرد انتحاری را آغاز می‌کنند اما درنهایت رومانوف قربانی می‌شود و سنگ روح به دست کلینت می‌افتد. انتقام جویان به زمان حال برمی گردند و استارک و بنر باهم دستکش سنگ‌های ابدیت را می‌سازند. بنر مأمور می‌شود تا بشکن بزند و کسانی که پنج سال پیش توسط تانوس محو شدند را به زمان حال برگردانند. بنر این کار را انجام می‌دهد و دست راستش به شدت مجروح می‌شود. در همین لحظه نبیولای ۲۰۱۴ سفینه تانوس را به زمان حال می‌فرستد.
مقر انتقام جویان توسط سفینه تانوس تخریب می‌شود و جنگ میان لشکر تانوس و انتقام‌جویان برای بار دوم صورت می‌گیرد. در حین مبارزه راجرز و ثور و استارک با تانوس، راجرز لیاقت بلند کردن میولنیر را بدست می‌آورد و همچنین تانوس سپر راجرز را با شمشیرش می‌شکند و در همین لحظه افراد محو شده (باقی انتقامجویان، باقی نگهبانان کهکشان، ارتش واکاندا، دکتر استرنج و جادوگران و باقی مانده سپاهیانِ آزگاردی، مردعنکبوتی و …) برمی گردند و با هم می‌جنگند. در حین مبارزه، کاپیتان مارول نیز به آن‌ها اضافه می‌شود. انتقام جویان سعی می‌کنند که دستکش را به تونل کوانتوم ببرند اما موفق نمی‌شوند. تانوس دستکش را بدست می‌آورد و آن را دستش می‌کند اما انتقام‌جویان جلوی او را می‌گیرند و در نهایت سنگ‌ها دست استارک می‌افتد و استارک بشکن خود را می‌زند و تانوس به همراه افرادش محو می‌شوند و به دلیل فشار بسیار زیاد دستکش، استارک کشته می‌شود.
در پایان، انتقام‌جویان برای تونی استارک مراسم وداع می‌گیرند. پس از مراسم، ثور به نگهبانان کهکشان می‌پیوندد. استیو راجرز با استفاده از تونل کوانتومی سنگ‌های ابدیت و میولنیر را سر جایش می‌گذارد و در نهایت در کنار معشوقه‌اش، پگی کارتر زندگی می‌کند. در زمان حال نیز استیو راجرز پیر می‌شود و سپر خود را به سم ویلسون می‌دهد.


== بازیگران ==
رابرت داونی جونیور در نقش تونی استارک / مرد آهنی:وی یکی از پایه‌گذاران انتقام‌جویان به‌شمار می‌رود. استارک، نابغه، میلیاردر، دخترباز و نیکوکار است. او برای خود زرهی الکترومکانیکی طراحی کرده‌است که هربار توسط خود وی به روز می‌شود.جاش برولین در نقش تانوس:موجودی قدرتمند و از نژاد ابدی  که زادگاهش در قمر تایتان قرار دارد. او معتقد است که برای رسیدن به نظم لازم است تا موجودات به‌طور عادلانه از هر نژاد و جنسیت از بین بروند (بدون تبعیض) تا جهان به تعادل برسد. او به کمک شش سنگ ابدیت و دستکش ابدیت که کوتوله‌ها در کوره ستاره در حال مرگ برای او ساخته‌اند توانست به اهداف مورد نظرش برسد و نیمی از جهان را نابود سازد. جاش برولین در کنار صداگذاری، کار موشن کپچر این شخصیت را نیز انجام داد.مارک رافلو در نقش بروس بنر / هالک:یکی از انتقام‌جویان و دانشمندی نابغه است که پس از اینکه در معرض اشعهٔ گاما قرار گرفت، هنگامی که ضربان قلبش بالا می‌رود تبدیل به غول سبز رنگ و بسیار قدرتمندی به نام هالک می‌شود و در این فیلم به پروفسور هالک تبدیل می‌شود.کریس ایوانز در نقش استیو راجرز / کاپیتان آمریکا:رهبر انتقام جویان و رهبر فرقه جدا شده از انتقام‌جویان و سرباز جنگ جهانی دوم که بدنش توسط تکنولوژی پیشرفته‌ای بهبود فیزیکی فوق‌العاده‌ای یافت. او هفتاد سال در یخ منجمد بود تا این که در دنیای مدرن بیدار شد قرارداد کریس ایوانز با مارول شش فیلم بود که با جنگ ابدیت تمام می‌شد اما او تصمیم گرفت تا در این فیلم حضور یابد. او در این فیلم لایق بلند کردن میلونر شد.کریس همسورث در نقش ثور:یکی از انتقام‌جویان که ولیعهد آزگارد و خدای صاعقه است. این شخصیت برگرفته از خدای اساطیری اسکاندیناوی به همین نام است. او برادر خوانده لوکی نیز می‌باشد.جرمی رنر در نقش کلینت بارتون / شاهین‌چشم:انتقام‌جو و مأمور سابق شیلد و استاد تیراندازی است. بارتون در این فیلم با لباس و ظاهری شبیه به رونین ظاهر می‌شود.اسکارلت جوهانسون در نقش ناتاشا رومانوف / عنکبوت سیاه:جاسوس فوق حرفه‌ای و مأمور و انتقام‌جوی سابق شیلد.کارن گیلان در نقش نبیولا:یکی از اعضای نگهبانان کهکشان و دخترخواندهٔ تانوس است که خواهر ناتنی گامورا محسوب می‌شود.بردلی کوپر در نقش راکت راکون: او یکی از اعضای اصلی نگهبانان کهکشان است؛ و یک راکون است
جان فاورو در نقش هپی هوگان
گوئینت پالترو در نقش پپر پاتز: همسر تونی استارک و مدیر شرکت صنایع استارک که تونی استارک برای او نیز زره ای مخصوص می‌سازد و لقب RESCUE را برای خود برمی‌دارد.
دان چیدل در نقش جیمز رودز / ماشین جنگ: عضو سابق نیروی دریایی ایالت متحده آمریکا که پس از اینکه یکی از زره‌های قدیمی تونی استارک را برداشت به خودش لقب ماشین جنگی را داد.
پل راد در نقش اسکات لنگ / مرد مورچه‌ای:یک خلافکار سابق که لباسش تکنولوژی خاصی برای بزرگ و کوچک شدن دارد.
بری لارسون در نقش کارول دنورز / کاپیتان مارول
تام هیدلستون در نقش لوکی:خدای نیرنگ، برادر نانتی ثور که بر اساس خدای اساطیری اسکاندیناوی به همین نام است.کریس پرت در نقش پیتر کوئیل / استار-لرد:پیتر کوئیل فرزند مادری زمینی و پدری فضایی است. وی در کودکی توسط گروه فضایی که خود را روجرز می‌نامیدند دزدیده و بزرگ شد. او رئیس نگهبانان کهکشان است.الیزابت اولسن در نقش واندا ماکسیمُف / اسکارلت ویچ:انتقام‌جوی سابق و عضو فرقهٔ راجرز که توانایی بازی با ذهن دیگران و جابه‌جایی اجسام از راه دور را دارد.آنتونی مکی در نقش سم ویلسون / فالکون:عضو فرقهٔ راجرز و انتقام‌جوی سابق که در چتربازی مهارت دارد. او بال‌های مخصوصی دارد که برای پرواز با آن‌ها آموزش دیده‌است.بندیکت کامبربچ در نقش دکتر استیون استرنج:جراح مغز و اعصاب ماهر که در یک حادثه دچار آسیب در دو دست شد. او برای درمان به معبدی مراجعه می‌کند و در آن‌جا با دنیای جادو آشنا می‌شود. او برای به دست آوردن مهارت‌های آن‌ها آموزش می‌بیند و استاد جادوگری می‌شود. او همچنین محافظ سنگ زمان است.اوانجلین لیلی در نقش هوپ ون داین / زنبورک:دختر هنک پیم و جنت ون داین که لباس زنبورک را از مادرش به ارث می‌برد. لیلی گفته که این شخصیت در انتقام‌جویان: جنگ ابدیت حضور ندارد تا زمینهٔ حضور زنبورک در مرد مورچه‌ای و زنبورک آماده شود.تام هالند در نقش پیتر پارکر / مرد عنکبوتی:نوجوانی که پس از نیش خوردن توسط عنکبوتی که دچار جهش ژنتیکی می‌شود و توانایی‌هایی مانند عنکبوت به دست می‌آورد.چادویک بوزمن در نقش تی چالا / پلنگ سیاهپادشاه سرزمین خیالی و پیشرفته آفریقایی با عنوان واکاندا که مجهز به توانایی‌های فرا انسانی است.زویی سالدانا در نقش گامورا:دختر خوانده تانوس و خواهر ناتنی نبیولا است.دیوید باتیستا در نقش آرتور داگلاس / درکس د دسترویر:یکی از اعضای نگهبانان کهکشان که همسر و فرزندانش توسط تانوس کشته شده‌است و به دنبال انتقام است.سباستین استن در نقش باکی بارنز / سرباز زمستان:یک سرباز ارتقا یافته که حافظه‌اش توسط هایدرا پاک می‌شود و تبدیل به آدمکشی حرفه‌ای می‌شود. او دوست صمیمی راجرز است.پام کلمنتیئف در نقش مانتیس: از اعضای نگهبانان کهکشان که توانایی ذهن خوانی را دارد.
ساموئل ال. جکسون در نقش نیک فیوری:مدیر سابق شیلد که در ابتدا گروه انتقام‌جویان را تشکیل داد.
اما فورمن در نقش کسی لنگ: دختر اسکات لنگ یا همان مرد مورچه ای.
هیرویوکی سانادا در نقش آکیهیکو: رئیس باند یاکوزا که توسط کلینت بارتون کشته می‌شود.فرانک گریلو و لتیشیا رایت نیز نقش‌های کراس‌بونز و شوری را تکرار می‌کنند. هیرویوکی سانادا و آوا روسو (دختر جو روسو) در نقش‌هایی فرعی در فیلم حضور دارند. استن لی نیز برای آخرین بار در نقشی کوتاه در این فیلم ظاهر می‌شود. کاترین لانگفورد نقش بزرگسالی مورگان (دختر تونی استارک) را در فیلم ایفا کرد اما برادران روسو اعلام کردند که صحنه‌های مربوط به این کاراکتر برای جلوگیری از پیچیده شدن داستان، از فیلم حذف شده‌است.


== تولید ==
در اکتبر ۲۰۱۴ مارول اعلام کرد که دنبالهٔ انتقام‌جویان: عصر اولتران دو قسمتی خواهد بود و قسمت اول انتقام‌جویان: جنگ ابدیت - قسمت ۱ نام خواهد داشت و در تاریخ ۴ مهٔ ۲۰۱۸ منتشر می‌شود و قسمت ۲ در ۳ مهٔ ۲۰۱۹ منتشر خواهد شد.
در آوریل ۲۰۱۵ برادران روسو به عنوان کارگردانان این دو قسمت انتخاب شدند تا فیلمبرداری فیلم را به صورت هم‌زمان انجام دهند. در همان ماه کوین فایگی اعلام کرد که این دو فیلم، دو فیلم مستقل خواهند بود و داستان‌هایشان به دو قسمت تقسیم نمی‌شود. تا مهٔ ۲۰۱۵، کریستوفر مارکوس و استیون مک‌فیلی هم برای نوشتن فیلم‌نامهٔ هر دو قسمت فیلم استخدام شده بودند. یک سال بعد، برادران روسو اعلام کردند که برای از بین برد شبههٔ این موضوع که این دو فیلم یکی هستند و به دو قسمت تقسیم شده‌اند، قصد دارند نام فیلم‌ها را تغییر بدهند. در ژوئیه ۲۰۱۶، مارول نام این فیلم را پاک کرد و به آن با نام فیلم بدون نام انتقام‌جویان اشاره کرد. فایگی و برادران روسو نیز دراین‌باره گفتند فعلاً عنوان این فیلم اعلام نخواهد شد زیرا نام آن جزئیاتی دربارهٔ داستان جنگ ابدیت را لو می‌دهد. در اکتبر ۲۰۱۶، فیگ اعلام کرد که فیلم‌برداری در ژانویه ۲۰۱۷ آغاز می‌شود و تا اکتبر یا نوامبر ۲۰۱۷ طول خواهد کشید.فیلمبرداری فیلم با مدیریت ترنت اوپالاک در ۱۰ اوت ۲۰۱۷ در پاین‌وود آتلانتا آغاز شد. ضبط این فیلم و جنگ ابدیت به وسیلهٔ دوربین‌های دوبعدی آی‌مکس آری انجام شد و این دو فیلم، به اولین فیلم‌هایی در هالیوود تبدیل شدند که به صورت کامل با دوربین‌های آی‌مکس فیلمبرداری می‌شوند.
فایگی اعلام کرد که در ابتدا قرار بود فیلمبرداری این فیلم همزمان با قسمت قبلی انجام شود، اما نهایتاً مارول تصمیم گرفت که این گونه نباشد چرا که برنامه‌ریزی آن بسیار پیچیده می‌شد. در نهایت قرار شد تا فیلم‌ها به صورت پشت سر هم فیلمبرداری شوند. آنتونی روسو پیش از این اعلام کرده بود که منطقی‌تر است که فیلم‌برداری این دو فیلم به صورت هم‌زمان انجام شود، چرا که این فیلم‌ها پروژه‌های بسیار بزرگی هستند و بازیگران زیادی دارند و از نظر مالی نیز توجیه‌پذیر است؛ او در واقع این ایده را مطرح کرده بود که برخی روزها فیلمبرداری قسمت اول انجام شود و برخی روزهای دیگر فیلمبرداری قسمت دوم و به همین صورت فیلمبرداری دو فیلم به صورت هم‌زمان صورت بگیرد.فیلمبرداری این فیلم در ۱۱ ژانویه ۲۰۱۸ به پایان رسید، هر چند در ژوئن ۲۰۱۸، فیلمبرداری‌هایی در داچس، نیویورک و اولستر، نیویورک انجام شد. فیلمبرداری مجدد برخی صحنه‌ها در ۷ سپتامبر ۲۰۱۸ آغاز شد و در ۱۲ اکتبر ۲۰۱۸ به پایان رسید. همچنین فیلمبرداری‌های مجدد دیگری نیز در ژانویهٔ ۲۰۱۹ انجام شد. ایوانز و همسورث هر کدام برای این فیلم ۱۵ میلیون دلار دستمزد گرفتند.در ۷ دسامبر ۲۰۱۸، با انتشار اولین تریلر این فیلم مشخص شد که عنوان آن پایان بازی (به انگلیسی: Endgame) است و همچنین تاریخ انتشار آن به ۲۶ آوریل ۲۰۱۹ تغییر کرد. جلوه‌های ویژهٔ این فیلم توسط شرکت‌های اینداستریال لایت اند مجیک، وتا دیجیتال، فریم‌استور، دابل نگتیو، سینه‌سایت، دیجیتال دامین، رایز، لولا وی‌اف‌ایکس، کانتینا کریتیو، کپیتال تی، تکنی‌کالر وی‌اف‌ایکس و تریتوری استودیو انجام شد. جفری فورد و متیو اشمیت تدوینگران این فیلم هستند.


== موسیقی ==
در ژوئن ۲۰۱۶، آلن سیلوستری که پیش از این کار ساخت موسیقی انتقام‌جویان را بر عهده داشت، به عنوان آهنگساز این فیلم اعلام شد.


== بازاریابی ==
در تاریخ ۷ دسامبر سال ۲۰۱۸ اولین تریلر این فیلم منتشر شد. این تریلر بعد از ۲۴ ساعت ۲۸۹ میلیون بازدید داشت و به پر بازدیدترین تریلر تاریخ تبدیل شد. دومین تریلر نیز در ۱۴ مارس ۲۰۱۹ منتشر شد و با ۲۶۸ میلیون بازدید در ۲۴ ساعت اول، پشت سر تریلر اول همین فیلم، به دومین تریلر پربازدید تبدیل گشت.


== انتشار ==
انتقام‌جویان: پایان بازی در تاریخ ۲۶ آوریل ۲۰۱۹ به صورت آی‌مکس و سه‌بعدی اکران شد.


== یادداشت‌ها ==


== منابع ==


== پیوند به بیرون ==
انتقام‌جویان: پایان بازی  در بانک اطلاعات اینترنتی فیلم‌ها (IMDb)
انتقام‌جویان: پایان بازی در باکس آفیس موجو
انتقام‌جویان: پایان بازی در راتن تومیتوز
انتقام‌جویان: پایان بازی در متاکریتیک