خسرو معتضد (۱۳۲۱) تاریخ‌نگار، مجری و کارشناس «برنامه‌های تاریخ معاصر» در صدا و سیمای جمهوری اسلامی ایران است. وی پیش از انقلاب در دانشکدهٔ رادیو و تلویزیون  تاریخ معاصر تدریس می‌کرده‌است.


== زندگی ==
پدرش سرهنگ دکتر تقی معتضد معروف به شمس الادباء لاریجانی، اصالتاً مازندرانی بوده و نام خانوادگی دیگر بستگان پدری وی همچنان شمس لاریجانی است. شمس الادباء مورد احترام بود و ناصرالدین‌شاه او را شمس‏ الادبا لقب داد. او متأهل و دارای یک پسر به نام اشکان و دو دختر به نام‌های میترا و ماندانا می‌باشد، او بعد از دیپلم وارد دانشکده ادبیات و علوم انسانی دانشگاه تهران شد و توانست در ۱۳۴۴ از این دانشگاه فارغ‌التحصیل شود و بعدها در سال ۱۳۴۹، در همان رشته (تاریخ و جغرافیا) فوق‌لیسانس دریافت کرد. او در سال ۱۳۴۳ سردبیر مجله ترقی شد و نخستین کتاب وی نیز در همین سال انتشار یافت، از وی کتاب‌های بسیاری منتشر شده‌است. وی در چندین نوبت افراد مخالف انقلاب ایران را به مناظره دعوت کرده‌است.


== دیدگاه‌های تاریخی ==
خسرو معتضد در گفتاری در باب مفهوم «شاه» و رابطه آن با توده ملت با عنوان «تأثیر گذاری شاهنشاهان هخامنشی در یکپارچگی و عظمت قوم ایران» در شمارهٔ ۳۴ روزنامه جشن شاهنشاهی ایران مورخ چهارشنبه ۱۰ شهریور سال ۱۳۵۰ محمدرضا شاه پهلوی را ستود.وی بعدها خود را علاقه‌مند به جمهوری اسلامی معرفی کرده و مدعی است که «مدیحه‌سرای نظام» نیست و از سوی دیگر هیچ وابستگی به دربار پهلوی و ساواک ندارد و حتی برخی از کتاب‌های او در آن زمان ممنوع‌الانتشار بوده‌است. او همچنین اعلام کرده‌است که در ایران سانسور آن گونه که پیش از انقلاب ۱۳۵۷ برقرار بوده وجود ندارد.
ولی رسول جعفریان با ذکر سندی (روزنامه جشن شاهنشاهی ایران، شماره ۳۴، چهارشنبه دهم شهریور ماه ۱۳۵۰) معتضد را مداح شاه و برخی اقدامات او می‌داند. مناظره وی با صادق زیباکلام درباره رضاشاه و تاریخ دوره پهلوی در برنامه شبکه مستند به نام قبل از انقلاب، دچار تنش شد.


== کتاب‌شناسی ==
کتاب‌های وی به شرح زیر است:
بر دار کشیدن شیخ فضل‌الله نوری
کمیته مجازات
دو دختر قاجار در قصر شاه پهلوی
نقد کتاب پاسخ به تاریخ
شهناز پهلوی، دختر فوزیه (روایت دلسوختگی، گزند دلبستگی)
فوزیه حکایت تلخکامی، قصه جدایی
تاجهای زنانه
سراب جانشین پسر
ناکامان کاخ سعدآباد
در عصر دو پهلوی
بابک خرمدین سردار سرخ جامگان
از سواد کوه تا ژوهانسبورگ: زندگی رضاشاه پهلوی
سید ضیاءالدین، سیاستمدار دو چهره
جنگ نفت روی شن‌های داغ
سپهبد بختیار، سایه سنگین شاه
تاریخ ۵۷ ساله پهلوی و جنبش‌های تجزیه‌طلبانه
تنش بزرگ، سیاست خارجی ایران
در عصر رضاشاه
درون ارتش شاه
شبکه نظامی حزب توده
رضاشاه سقوط و پس از سقوط
رضاشاه از آلاشت تا آفریقا
اشرف از سرای سنگلج تا سریر سلطنت
اشرف در آیینه بدون زنگار
سیاست، زن و حرمسرا
دهه شوم شهریور ۱۳۲۰
مثل ثریا گریه خواهم کرد
مردان و زنان بالماسکه
سی سال جاسوسی در ارتش شاه
خاطرات قائم‌مقام‌الملک رفیع
عروس بخارا
مرداویج
ظل السلطان
ایران در آستان قرن بیستم، ترجمه میترا معتضد با حواشی خسرو معتضد
روزگار خوش گذشته
معماران عصر پهلوی
آن سوی دیوار کاخ سلطنتی
از فروغ‌السلطنه تا انیس‌الدوله (همسران ناصرالدین شاه)
ایران در برخوردگاه شرق و غرب، نوشته گرهارد شوایتزر، ترجمه محمدجواد شیخ الاسلامی
زن ایرانی در رواق حرمسرا
نیروهای انتظامی
یکصد سال فراز و فرود
نیروی پلیس و ژاندارمری و ساواک در دوران رضاشاه و محمدرضا شاه
منطقه اتمی در شمال ایران
علی‌بن ابیطالب
شب سرخ بغداد
فردوسی، نابغه توس
ابوریحان بیرونی
محمدبن زکریای رازی
۶۱سال شاه
هویدا نخست‌وزیر عصا و پیپ و ارکیده
گزارش پلیس از تهران (چهار روایت انتظامی)


== منابع ==