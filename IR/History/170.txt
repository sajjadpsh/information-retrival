در چشم باد یک مجموعۀ تلویزیونی در ژانر تاریخی حماسی است که تولید آن توسط مرکز سیمافیلم و فیلمبرداری آن از مهرماه سال ۱۳۸۲ در لوکیشنی واقع در شمال ایران آغاز شد و به مدت ۵ سال به طول انجامید و در نهایت در اواخر سال ۱۳۸۷ به پایان رسید.


== دربارهٔ مجموعه ==
مجموعه تلویزیونی در چشم باد به تهیه‌کنندگی مسعود جعفری‌جوزانی و عباس اکبری در ۴۴ قسمت ۵۰ دقیقه‌ای برای پخش از شبکه اول سیما تهیه و تولید شد. فیلمنامه این سریال که در زمره سریال‌های «الف» سیما به‌شمار می‌رود، توسط «مسعود جعفری جوزانی» در مدت دو سال نوشته شده‌است.
سریال تاریخی «در چشم باد»، وقایع سیاسی و اجتماعی سه دوره از تاریخ در سال‌های ۱۳۰۰، ۱۳۲۰ و ۱۳۶۰ را بررسی می‌کند که دوره اول پایان دوره قاجار و دورهٔ پهلوی، دوره دوم جنگ جهانی دوم و دوره سوم یک دوره زمانی خاص در بعد از انقلاب اسلامی ایران را که دوره فتح خرمشهر است، در بر می‌گیرد.
در این پروژه که «حسین علیزاده» موسیقی آن را ساخته، بازیگرانی چون، پارسا پیروزفر، اکبر عبدی، کامبیز دیرباز، سعید نیک‌پور، سحر جعفری جوزانی، فریبا متخصص، لاله اسکندری، ستاره صفرآوه، رضا شفیعی جم، فخرالدین صدیق‌شریف، جهانگیر الماسی، محمود پاک نیت، مصطفی زمانی، محمدرضا هدایتی، هومن سیدی و… ایفای نقش کرده‌اند. بهنام وارسته ازجمله چهره هایی بود که با این سریال به عنوان بازیگر نقش عموعباس مورد توجه قرار گرفت ولی بعد از این سریال بازیگری را کنار گذاشت و به مدلینگ پرداخت. ساخت این سریال یکی از بزرگترین پروژه‌های سریال‌سازی در تلویزیون است که برای ساخت آن تا به حال از ۴۸۰ لوکیشن استفاده شده و به بیش از ۱۰ شهرستان و استان دیگر سفر شده‌است.
مدیریت تیم کارگردانی و برنامه‌ریزی پروژه و دستیار اول کارگردانی بر عهده رضا جعفری جوزانی بوده که فیلم دریاچه ارواح از آثار او می‌باشد.


== خلاصه و اطلاعات داستان ==
«در چشم باد» قصه زندگی خانواده‌ای است که رویدادها و لحظات تلخ و شیرین زندگی‌شان از دوره قیام میرزا کوچک جنگلی تا آزادسازی خرمشهر در آن به تصویر کشیده می‌شود، قصه از زمانی آغاز می‌شود که میرزا کوچک خان جنگلی، در گیلان اعلام جمهوری می‌کند و با این اقدام دوران پر حادثه تاریخ معاصر ایران آغاز می‌شود که سه دوره تاریخ ایران را بازگو می‌کند (قاجار، پهلوی، جمهوری اسلامی)
پدر خانواده معروف به «ایرانی» از یاران میرزا کوچک خان جنگلی است. پس از کشته شدن میرزا، ایرانی همراه خانواده‌اش به تهران کوچ می‌کند و با دایر کردن یک چاپخانه فعالیت‌های سیاسی‌اش را پی می‌گیرد.
در این سریال ۱۵۰ بازیگر در نقش‌های اصلی ایفای نقش کرده‌اند. «سعید نیک‌پور» نقش «حسن ایرانی» پدر خانواده را بازی می‌کند. او از ابتدای سریال در قصه حضور دارد و در فاز دوم از قصه خارج می‌شود. ایرانی ۳ پسر و یک دختر دارد که نام یکی از پسرها «بیژن» است و نقش او را «پارسا پیروزفر» بازی می‌کند. «بیژن» خلبان است و پس از ترک نامزدش «ایران نخجوان» با بازی سحر جعفری جوزانی در جنگ جهانی دوم با متفقین می‌جنگد. او پس از جنگ دستگیر و به خارج از کشور تبعید می‌شود.
بیژن زمانی که اسیر می‌شود عشق دوران کودکی خود یعنی لیلی《ستاره صفراوه》 را در ارتش شوروی پیدا می‌کند و به همراه او فرار می‌کند.
بیژن زمان جنگ ایران و عراق به ایران می‌آید و برای پیدا کردن پسرش مجبور می‌شود به جبهه برود. نقش پسر دیگر ایرانی به نام «نادر» را «کامبیز دیرباز» بازی می‌کند. «نادر» تاجر است و تمایل زیادی به دخالت در ماجراهای سیاسی ندارد. نقش همکار و دوست او را «رضا شفیعی‌جم» بازی می‌کند.
اسد پسر کوچکتر خانواده «مهدی کاسه ساز» در حمله هوایی متفقین به نیروی دریایی بندر پهلوی به همراه یدالله بایندر شهید می‌شود.
فاطمه دختر ایرانی گلاره عباسی با محمود دژگیر محمد رضا هدایتی ازدواج می‌کند.


== تهیه و تولید ==
مجموعه تلویزیونی «در چشم باد» به تهیه‌کنندگی «رضا انصاریان» و با مدیریت تولید «محمود خسروی» و «سید جلال نیایی» آغاز شد و بعد از چند ماه «حبیب‌الله کاسه‌ساز» جایگزین وی شد. پس از ۲ سال تهیه‌کنندگی به «مسعود جعفری‌جوزانی» و «عباس اکبری» واگذار شد.
کل این اثر حدود ۲۵۰۰ دقیقه زمان دارد که حدود نیمی از آن در زمان تهیه‌کنندگی انصاریان و کاسه‌ساز فیلمبرداری شده و۵۰ درصد بقیه زمان تهیه‌کنندگی جوزانی و اکبری به تصویر کشیده شده‌است.
فیلمبرداری سریال را «علیرضا زرین‌دست» آغاز کرد، اما او اواخر سال ۸۲ از گروه رفت و «حسن پویا» به مدت یک ماه، جای او را به عنوان مدیر فیلمبرداری گرفت و بعد از آن فیلمبرداری به «امیر کریمی» سپرده شد که او کار را به پایان رساند.
بازسازی خیابان‌های طالقانی، لاله‌زار و پامنار برای گرفتن سکانسهای مربوط به سال‌های ۶۰ و ۶۱ در محل خود خیابان‌ها بازسازی شد و بازسازی مسجد خرمشهر حدود ۸ ماه طول کشید که این بازسازی هم در خود مسجد اصلی انجام شد. شهرک غزالی لوکیشن اصلی فاز دوم سریال بوده‌است.
فاز سوم این سریال که مربوط به جنگ ایران و عراق بود در شهرک سینمائی دفاع مقدس حوالی تهران و شهرستان خرمشهر در سال ۸۶ تا ۸۷ فیلمبرداری شد. در این فاز طراح چهره پردازی: سعید ملکان، طراح صحنه و لباس: مجید میرفخرایی، دستیار کارگردان: احمد رمضان زاده و مدیرتولید بخش جنگ: سید علی قائم مقامی بودند.


== بازیگران ==


== موسیقی سریال ==
موسیقی متن در چشم باد توسط حسین علیزاده ساخته شده‌است. ساخت موسیقی برای سریال در چشم باد دومین تجربه شخصی علیزاده در حوزه ساخت موسیقی برای سریال پس از مجموعه تلویزیونی زیر تیغ است.علیزاده با بهره‌گیری از موسیقی دوره‌های گوناگون تاریخی سریال، و بهره‌گیری از عناصر و نمادهای جغرافیایی و تاریخی و با توجه به تسلط بر ردیف دستگاهی از فضا و حجم موسیقی ایرانی برای ساخت موسیقی این سریال بهره گرفته‌است.موسیقی این سریال در زمستان ۱۳۹۱ در قالب آلبوم شامل ۲۳ قطعه منتشر شد و با تأخیری چند ماهه در بهار ۱۳۹۲ به صورت گسترده توسط مؤسسه فرهنگی هنری نقطه تعریف پخش شد. این آلبوم موسیقی، گزیده‌ای از موسیقی سریال در چشم باد است. علیزاده بر این باور است که این آلبوم، شنونده خاص خودش را دارد.


=== فهرست آهنگ‌ها ===
موسیقی همهٔ ترانه‌ها توسط حسین علیزاده ساخته شده‌است.


== منابع ==

«در چشم باد» برگی دیگر از تاریخ کهن ایران وبگاه روزنامه آفرینش
مجموعه تلویزیونی «در چشم باد» پس از پنج سال بالاخره این هفته روی آنتن می‌رود وبگاه سی‌نت
درباره سریال «در چشم باد» ساخته مسعود جعفری جوزانی وبگاه سینمای ما
عکس ها وهمه گاف‌های سریال در چشم باد وبگاه واضح


== پیوند بیرون ==
در چشم باد  در بانک اطلاعات اینترنتی فیلم‌ها (IMDb)
نگاهی به مجموعه در چشم باد در وبگاه سیمرغ
لحظه تحویل سال کودک می‌شوم/مسئولان همراه با طبیعت لباس تفکر نو بر تن کنند.، گفتگو با حسین علیزاده دربارهٔ موسیقی سریال در چشم باد.