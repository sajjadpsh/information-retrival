پایتخت ۵ نام فصل پنجم از مجموعهٔ تلویزیونیِ پایتخت است که در نوروز ۱۳۹۷ از شبکهٔ ۱ سیما پخش شد. این سریال با کارگردانی سیروس مقدم و با طراحی و بازی محسن تنابنده ساخته شده‌است.پایتخت ۵ به عنوان بهترین سریال نوروزی (از نگاه مردم) در نظرسنجی صدا و سیما انتخاب شد. همچنین این سریال اولین سریالی بود که به صورت همزمان از دو شبکه یک و تماشا پخش شد.


== خلاصهٔ داستان ==
ارسطو ماشین شاسی‌بلند می‌خرد و خانواده را برای خوردن هویج بستنی می‌برد، اما در میانهٔ راه ماشین چپ می‌کند و در آب می‌افتد. خانوادهٔ نقی معمولی بر سر این اتفاق صدمات شدیدی دیده‌اند و نقی برای این موضوع رابطه‌اش را با ارسطو قطع می‌کند. او برای عوض شدن روحیهٔ خانواده پس از این حادثه، آن‌ها را به ترکیه می‌برد. در میانهٔ راه، نقی با ارسطو روبرو می‌شود و درگیری لفظی میان این دو رخ می‌دهد، اما پس از آن با هم صلح می‌کنند. آن‌ها در کشور ترکیه سوار بر بالن می‌شوند. مسئول هدایت بالن بر اثر مصرف مشروبات الکلی سکته کرده و منجر به مرگش می‌شود. سپس بالن آن‌ها را به سمت سوریه و جبههٔ داعش می‌برد. خانوادهٔ نقی با داعشی پیشین به نام الیزابت آشنا می‌شوند و از طریق وی می‌فهمند که در سوریه هستند. سپس برای نجات خود به سمت لاذقیه می‌روند. آن‌ها به شهر لاذقیه می‌رسند و به کارخانهٔ متروکه‌ای می‌روند. در آنجا با عده‌ای داعشی روبرو می‌شوند و خانوادهٔ نقی توسط این افراد گروگان گرفته می‌شوند اما سرانجام توسط نقی نجات پیدا می‌کنند. آن‌ها پس از نبرد با عده‌ای داعشی دیگر درگیر می‌شوند و پس از کشتن آن‌ها به کمک ارتش سوریه سوار هلیکوپتر می‌شوند و نجات پیدا می‌کنند.


== بازیگران ==


== حواشی ==
در زمان فیلمبرداری سریال پایتخت ۵ در مازندران (ضبط سکانس تصادف ارسطو) امیرحسین خنجری بدلکار این مجموعه دچار حادثه (از ناحیهٔ سر) و به شدت آسیب دید و به بیمارستان منتقل شد و پس از چند روز بستری در بیمارستان سلامتی خود را بدست آوردسری پنجم این سریال هنگام پخش نیز با حواشی زیادی رو به رو بود و همچنین صداوسیما قسمت‌هایی از سریال را سانسور و حذف می‌کرد.

غیبت خشایار الوند و حسن وارسته نویسندگان پیشین و ثابت این مجموعه، به‌خاطر مشغله و تعهد آن دو در سریال‌های دیگر، تنابنده چند قسمت نخست را با امیرحسین قاسمی به نگارش درمی‌آورد. با اتمام تعهد خشایار الوند به سریال دیوار به دیوار ۲، امیرحسین قاسمی از تیم نگارش جدا می‌شود. در هنگام پخش این سریال پس از گذشت چهار قسمت از سریال، نام امیرحسین قاسمی از تیتراژ حذف می‌گردد. حذف نام این نویسنده، باعث می‌شود تا وی حواشی را برای سری پنجم پایتخت ایجاد کند. الهام غفوری تهیه‌کنندهٔ سریال در واکنش به حواشی رخ داده در خصوص حذف نام این نویسنده گفت: «آقای قاسمی طبق قرارداد در سه قسمت اول در کنار آقای تنابنده مسئولیت نگارش را برعهده داشت، اما از قسمت چهارم آقای خشایار الوند جایگزین او شد و با اضافه شدن ایشان عملاً همکاری ما با این دوست جوان به پایان رسید و همه چیز با هماهنگی و طبق قرارداد مکتوب پیش رفته‌است.»
در حالی که آیت‌الله خامنه‌ای تولید و حمایت از کالای ایرانی را شعار سال ۱۳۹۷ قرار داد، سریال پایتخت ۵ سفر به خارج از کشور را دستمایهٔ فیلمنامهٔ خود قرار داده بود. همچنین اگرچه در لابلای دیالوگ‌های شخصیت‌های اصلی فیلم می‌توان گفته‌هایی در مذمت امر قاچاق و نیز توجه به ساخت وطن را شاهد بود، اما تبلیغ لباس‌های تولید خارج و ورود قاچاق آن به ایران از دیگر موارد اعتراض برانگیز بود. نمایش زیبایی‌های شهر آدانای ترکیه که در این سریال به تماشا گذاشته شد، حتی برخی از منتقدان در شبکه‌های مجازی را به این سمت سوق داد تا قسمت‌هایی از این سریال را اثری تبلیغی برای جاذبه‌های گردشگری این شهر ترکیه بدانند.
نکتهٔ حاشیه‌ای دیگر که در فضای مجازی جنجالی را برای این سریال ایجاد کرد، موضوع ازدواج زودرس بازیگران دختر نوجوان فیلم بود. سارا و نیکا (بازیگران نقش دختران دوقلوی نقی معمولی) از طرف برادر بزرگ‌تر یک دوقلوی دیگر (رحمان و رحیم) خواستگاری می‌شوند، که همین موضوع سبب شد تا منتقدان وجود چنین مضمونی در فیلم را به تبلیغ ازدواج زودرس از سوی جمهوری اسلامی منتسب کنند. هرچند در قسمت یازدهم این سریال مشخص شد که پدر و مادر دختران سخت مخالف ازدواج زودرس هستند و به تقبیح این نکته نیز پرداختند.
حذف یکی از صحنه‌های رقص در پخش مجدد این سریال نیز واکنش دست‌اندرکاران سریال و مخاطبان را به دنبال داشت. در قسمت سوم سریال شخصیت «ارسطو» با بازی احمد مهرانفر به رقص و شادی و پایکوبی می‌پردازد که، در بازپخش حذف شد و واکنش‌های زیادی را در شبکه‌های اجتماعی به همراه داشت. و همچنین در بازپخش این مجموعه در دی‌ماه ۱۳۹۷ از شبکهٔ تماشا، و باز پخش این مجموعه در ماه رمضان اردیبهشت ۹۸ صحنهٔ رقص شخصیت «رحمت» با بازی هومن حاجی‌عبداللهی نیز حذف شد تا صحنهٔ رقص قسمت سوم این مجموعه به کلی سانسور شود.
نگین میرزایی، که گفته می‌شود منشی مدیر مقتول شبکهٔ جم بود، در قسمت ۱۰ این سریال به صورت بی‌حجاب حضور داشت که مورد اعتراض برخی رسانه‌ها قرار گرفت. به این دلیل نام او از تیتراژ قسمت دهم به بعد حذف شد. همچنین در باز پخش این سریال در اردیبهشت ۹۸ (ماه رمضان) صحنهٔ خانوادهٔ نقی با دوستش محمت در رستوران همراه با مترجمش به‌طور کامل سانسور شد؛ همچنین بار دیگر هم در تیر ماه از شبکهٔ تماشا این صحنه به‌طور کامل سانسور شد.
قسمت دوازدهم این سریال، دوشنبه ۱۳ فروردین با حذف برخی از صحنه‌ها روی آنتن رفت. یکی از سکانس‌های این قسمت سریال که رویاهای خانوادهٔ نقی معمولی پس از سقوط بالن در دریا را نشان می‌داده، سانسور شده‌است. این اتفاق باعث واکنش‌های زیادی شد و حتی محسن تنابنده (طراح، سرپرست نویسندگان و بازیگر شخصیت نقی) و احمد مهران‌فر (بازیگر شخصیت ارسطو) نسبت به این عملکرد اعتراض کردند.
از دیگر حواشی این سریال که موجب نشر فراوان آن در فضای اینترنتی شد و مخاطبان به نشانهٔ اعتراض آن را در شبکه‌های اجتماعی دست به دست کردند، فاش شدن فهرست دستمزد چند صد میلیونی بازیگران و عوامل اصلی مجموعهٔ پایتخت ۵ بود. البته محمد ذوقی مدیر روابط عمومی سازمان اوج به سند جعلی منتشر شده دربارهٔ دستمزد عوامل پایتخت در اینستاگرامش واکنش نشان داد و ادعا کرد که این شیطنت از طرف کینه‌توزان و دشمنان صورت گرفته و فهرست فاش شده ساختگی است.


== جوایز ==
دیگر جوایز :

برنده تندیس بهترین سریال از پنجمین دوره جشنواره جام جم (۱۳۹۷)
برنده تندیس بهترین سریال از جشنواره نوروزی صداوسیما (۱۳۹۷)
برنده تندیس بهترین بازیگر زن(ریما رامین فر) از جشنواره نوروزی صداوسیما (۱۳۹۷)


== منابع ==